
紅豆生南國，春來發幾枝；
願君多採擷，此物最相思。

春眠不覺曉，處處聞啼鳥；
夜來風雨聲，花落知多少？

功蓋三分國，名成八陣圖。
江流石不轉，遺恨失吞吳。

少小離家老大回，鄉音無改鬢毛衰；
兒童相見不相識，笑問客從何處來？

故人西辭黃鶴樓，煙花三月下揚州。
孤帆遠影碧空盡，惟見長江天際流。

獨在異鄉為異客，每逢佳節倍思親。
遙知兄弟登高處，遍插茱萸少一人。
